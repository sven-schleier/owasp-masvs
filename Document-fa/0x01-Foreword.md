<div dir="rtl" markdown="1">

# پیشگفتار

انقلاب‌های فناورانه می‌توانند به‌سرعت اتفاق بیفتند. کمتر از یک دهه قبل، گوشی‌های هوشمند دستگاه‌های سنگین و عجیب با صفحه‌کلیدهای کوچک و ابزاری گران قیمت برای کاربران تجاری با دانش بالا بودند. امروزه، گوشی‌های هوشمند یک بخش ضروری از زندگی ما را تشکیل می‌دهند. ما برای اطلاعات، مسیریابی و ارتباطات به آنها وابسته شده‌ایم و آنها، هم در زندگی تجاری و هم در زندگی اجتماعی ما حاضر هستند.

هر تکنولوژی جدید خطرات امنیتی جدیدی را به‌وجود می‌آورد و یکی از چالش‌های عمده‌ای که صنعت امنیت با آن مواجه است، وفق یافتن با این تغییرات است. همواره جبهه‌ی دفاعی چند قدم عقب‌تر است. برای مثال، واکنش پیش‌فرض خیلی از افراد، به‌کارگیری شیوه‌های قدیمی در انجام کارها است: گوشی‌های هوشمند همانند کامپیوترهای کوچک و برنامه‌های کاربردی موبایل دقیقا همانند نرم‌افزارهای کلاسیک هستند، بنابراین به‌طور حتم باید بتوان نتیجه گرفت که الزامات امنیتی گوشی‌های هوشمند و کامپیوترها یکسان است. اما این فرضیه درست نیست. سیستم‌عامل‌های گوشی‌های هوشمند و کامپیوترهای رومیزی با یکدیگر متفاوت هستند و برنامه‌های کاربردی موبایل نیز با برنامه‌های تحت وب تفاوت دارند. برای مثال، شیوه‌ی کلاسیک مبتنی بر امضاء، کاربردی جهت پویش ویروس در سیستم‌عامل‌های نوین موبایل  ندارد؛ این شیوه نه تنها با مدل توزیع شده‌ی برنامه‌ی کاربردی موبایل ناسازگار است، بلکه به‌دلیل محدودیت‌های sandboxing، از نظر فنی نیز غیرممکن می‌باشد. همچنین بعضی از انواع آسیب‌پذیری مانند سرریز بافر و مشکلات XSS، مطابقت کم‌تری با برنامه‌های عادی حوزه‌ی موبایل دارند و بیش‌تر در برنامه‌های کامپیوتری و برنامه‌های تحت وب موضوعیت پیدا می‌کنند (البته با در نظر گرفتن استثنائات).

با گذشت زمان، صنعت ما درک بهتری از مخاطرات و تهدیدات در حوزه‌ی موبایل پیدا کرده است. همانطور که مشخص است، موضوع امنیت موبایل، تماما در‌خصوص محافظت از داده است: برنامه‌ها، اطلاعات خصوصی ما شامل تصاویر، فایل‌های ضبط‌شده‌ی صوتی، یادداشت‌ها، اطلاعات حساب، اطلاعات تجاری، موقعیت مکانی و بسیاری چیزهای دیگر را ذخیره می‌کنند. آنها همانند کاربرانی که ما را جهت انجام خدماتی که روزانه استفاده می‌کنیم به سرویس‌ها متصل می‌کنند، و همانند مراکز ارتباطاتی که همه‌ی پیام‌های مبادله شده ما با دیگران را پردازش می‌کنند، عمل می‌نمایند. برای دسترسی بدون فیلتر به زندگی شخصی یک فرد فقط کافی است گوشی هوشمند او را تحت کنترل بگیرید. وقتی در نظر داشته باشیم که دستگاه‌های تلفن همراه به‌راحتی گم شده و یا سرقت می‌شوند و تعداد بدافزارهای موبایل رو به افزایش هستند، نیاز به حفاظت از داده‌ها بیشتر مشخص می‌شود.

بنابراین یک استاندارد امنیتی برای برنامه‌های کاربردی موبایل، باید بر چگونگی مدیریت، ذخیره و حفاظت از اطلاعات حساس توسط برنامه‌های موبایل تمرکز کند. اگرچه سیستم‌عامل‌های مدرن موبایل مانند iOS و اندروید، APIهای خوبی برای ذخیره امن داده‌ها و ارتباطات امن پیشنهاد داده‌اند، اما برای موثر واقع‌شدن، APIها باید به‌طور صحیح پیاده‌سازی و استفاده شوند. ذخیره‌سازی داده، ارتباطات بین ‌برنامه‌ای، استفاده مناسب از API‌های رمزنگاری و ارتباطات امن شبکه تنها بخشی از جنبه‌هایی هستند که نیاز به توجه دقیق دارند.

پرسش مهمی که به موافقت همگانی در صنعت نیاز دارد این است که در حفاظت از محرمانگی و صحت داده تا کجا باید پیش رفت. به‌عنوان مثال، اغلب ما موافق هستیم که یک برنامه‌ی کاربردی موبایل باید گواهی سرور را در مبادله TLS اعتبارسنجی نماید. اما در مورد سازوکار امنیتی SSL certificate pinning چطور؟ آیا عدم استفاده از آن منجر به بروز آسیب‌پذیری می‌شود؟ آیا استفاده از این سازوکار باید در برنامه‌هایی که داده‌های حساس مدیریت می‌کنند الزام گردد؟ یا ممکن است حتی نتیجه‌ی معکوس دهد؟ آیا نیاز داریم تا داده‌های ذخیره‌شده در پایگاه‌های داده‌ی SQLite را حتی اگر سیستم‌عامل، برنامه را محصور کند، رمز کنیم؟ چیزی که برای یک برنامه مناسب است ممکن است برای برنامه‌ای دیگر ناکارآمد باشد. MASVS تلاشی است برای استانداردسازی این الزامات با بهره‌گیری از سطوح وارسی‌ متناسب با سناریوهای تهدیدات متنوع.

علاوه‌بر این، ظهور بدافزار root و ابزارهای مدیریت از راه دور باعث ایجاد آگاهی در مورد این واقعیت شده است که خود سیستم‌عامل‌های موبایل دارای رخنه‌های امنیتی قابل ‌بهره‌برداری هستند، درنتیجه استراتژی‌های کانتینریزاسیون برای محافظت بیشتر از داده‌های حساس و جلوگیری از دست‌کاری در سمت کاربر، به‌صورت فزاینده‌ای مورد استفاده قرار می‌گیرند. اینجاست که همه چیز پیچیده می‌شود. ویژگی‌های امنیتی مربوط به سخت‌افزار و راهکارهای کانتینریزاسیون در سطح سیستم‌عامل مانند Android for Work و Samsung Knox وجود دارند اما به‌طور یکنواخت برای دستگاه‌های مختلف در دسترس نیستند. یک راهکار موقت، امکان پیاده‌سازی معیارهای محافظتی مبتنی بر نرم‌افزار است اما متاسفانه هیچ استاندارد یا فرآیند تستی برای وارسی چنین محافظت‌هایی وجود ندارد.

نتیجه آنکه، گزارشات آزمون امنیت برنامه‌ی کاربردی موبایل همه‌جا قابل‌دسترس هستند؛ برای مثال برخی آزمونگرها عدم مبهم‌سازی(Obfuscation) کد یا تشخیص root بودن دستگاه در یک برنامه‌ی کاربردی اندروید را به‌عنوان «حفره‌ی امنیتی» گزارش می‌کنند. از طرف دیگر، معیارهای دیگری مانند رمزنگاری رشته، تشخیص debugger یا مبهم‌سازی(Obfuscation) جریان کنترل برنامه، اجباری در نظر گرفته نمی‌شوند. از آنجایی که تاب‌آوری یک مفهوم صفر و یکی نیست و این نوع دیدگاه به مسائل نیز منطقی نمی‌باشد: این وابسته به تهدیدات مشخص در سمت کاربر است که باید با آن مقابله شود. محافظت‌های نرم‌افزاری بی‌فایده نیستند اما نهایتا ممکن است دور زده شوند، درنتیجه هیچ‌گاه نباید به‌عنوان جایگزینی برای کنترل‌های امنیتی استفاده شوند.

هدف کلی استاندارد MASVS، ارائه‌ی مبانی اولیه برای امنیت برنامه‌ی کاربردی موبایل (استاندارد MASVS-سطح یک)، همچنین دربرگیرنده‌ی معیارهای دفاع در عمق (استاندارد MASVS-سطح دو) و محافظت‌هایی در برابر تهدیدات سمت کاربر (استاندارد MASVS-مهندسی معکوس) است. MASVS به‌دنبال دستیابی به موارد زیر است:

- فراهم آوردن الزامات برای معمارهای نرم‌افزار و توسعه‌دهندگانی که به‌دنبال توسعه‌ی امن برنامه‌های کاربردی موبایل هستند؛
- پیشنهاد یک استاندارد صنعتی که بتواند در بازبینی‌های امنیتی برنامه‌ی کاربردی موبایل، مورد آزمون قرار گیرد؛
- تبیین نقش سازوکارهای محافظتی نرم‌افزار در امنیت برنامه‌های کاربردی موبایل و تهیه‌ی الزامات به‌منظور وارسی میزان موثر بودن آنها؛
- ارائه‌ی توصیه‌های ویژه، متناظر با هر یک از سطوح امنیتی برای کاربردهای گوناگون.

می‌دانیم که دستیابی به رضایت  100٪ در صنعت غیرممکن است. با این‌وجود امیدواریم که استاندارد MASVS در فراهم آوردن دستورالعمل راهنما در همه‌ی مراحل توسعه و آزمون برنامه‌ی کاربردی موبایل مفید واقع شود. MASVS به‌عنوان یک استاندارد متن‌باز، در طول زمان تکامل پیدا خواهد کرد و در همین راستا از هر پیشنهاد و مشارکتی استقبال می‌کنیم.

توسط Bernhard Mueller

</div>
