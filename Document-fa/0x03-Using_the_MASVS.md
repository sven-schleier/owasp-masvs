<div dir="rtl" markdown="1">

# استاندارد وارسی امنیت اپلیکیشن موبایل

از استاندارد MASVS می‌توان برای ایجاد سطحی از اطمینان در امنیت برنامۀهای کاربردی موبایل استفاده نمود. الزامات با رویکردهای زیر توسعه داده‌شده‌اند:

- استفاده به‌عنوان معیار اندازه‌گیری - به‌منظور ارائه‌ی استاندارد امنیتی که بوسیله‌ی آن برنامه‌های کاربردی موجود موبایل بتوانند توسط توسعه‌دهندگان و مالکان آن‌ها مقایسه شوند؛
- استفاده به‌عنوان راهنما - به‌منطور ارائه‌ی راهنمایی در طول تمام مراحل توسعه و آزمون برنامۀ کاربردی موبایل؛
- قابل استفاده بودن در مدت تهیه - به‌منظور ارائه‌ی مبنایی برای وارسی امنیت برنامۀ کاربردی موبایل.

## مدل AppSec موبایل

استاندارد MASVS دو سطح وارسی امنیت (MASVS-L1 و MASVS-L2) را در کنار مجموعه‌ای از الزامات تاب‌آوری مهندسی معکوس (MASVS-R)، تعریف می‌کند. MASVS-L1 شامل الزامات کلی امنیتی است که برای همۀ برنامه‌های کاربردی موبایل توصیه شده‌اند، درحالی‌که MASVS-L2 برای برنامه‌هایی که با داده‌های بسیار حساس سروکار دارند بایستی اعمال شود. MASVS-R کنترل‌های محافظتی بیشتری را نیز پوشش می‌دهد و در صورتی می‌تواند اعمال شود که جلوگیری از تهدیدات سمت کاربر هدفی از طراحی باشد.

تحقق الزامات موجود در MASVS-L1 به یک برنامه امن منتج می‌شود که بهترین رویه‌های امنیتی را دنبال می‌کند و از آسیب‌پذیری‌های رایج متحمل نمی‌گردد. MASVS-L2 نیز کنترل‌های دفاع در عمق بیشتری از قبیل SSL pinning را می‌افزاید که درنتیجه به برنامه‌ای مقاوم در برابر حملات پیچیده‌تر می‌انجامد - با این فرض که کنترل‌های امنیتی سیستم‌عامل موبایل دست‌نخورده باشد و کاربر نهایی به‌عنوان دشمنی بالقوه در نظر گرفته نشده باشد. تحقق همهٔ الزامات محافظت از نرم‌افزار موجود در MASVS-R و یا زیرمجموعه‌هایی از آن، به جلوگیری از تهدیدات خاص سمت کاربر، درجایی که کاربر نهایی مخرب یا سیستم‌عامل موبایل در معرض خطر باشد، کمک می‌کند.

**الف: اگرچه ما پیاده‌سازی کنترل‌های موجود در MASVS-L1 را در هر برنامه‌ای توصیه می‌کنیم، اما پیاده‌سازی کردن یا نکردن آن درنهایت باید یک تصمیم مخاطره محور باشد که توسط صاحبان کسب‌وکار گرفته می‌شود.**

**ب: توجه داشته باشید که کنترل‌های محافظت نرم‌افزار که در MASVS-R فهرست شده‌اند و در راهنمای آزمون امنیت موبایل OWASP شرح داده‌شده‌اند، درنهایت می‌توانند دور زده شوند و هیچ‌گاه نباید به‌عنوان جایگزینی برای کنترل‌های امنیتی، مورداستفاده قرار گیرند. در عوض، هدف آنها افزودن کنترل‌های محافظتی خاص تهدید به برنامه‌های کاربردی است که الزامات استاندارد MASVS در MASVS-L1 یا MASVS-L2 را نیز تحقق می‌بخشند.**

<img src="images/masvs-levels-new.jpg" title="Verification Levels" width="600px" height="253px" />

### ساختار سند

بخش نخست استاندارد MASVS شامل توضیحاتی در خصوص مدل امنیت و سطوح وارسی در دسترس می‌باشد، که با توصیه‌هایی در خصوص نحوه‌ی استفاده عملی از استاندارد همراه شده است. جزئیات الزامات امنیتی، به همراه نگاشت آنها به سطوح وارسی، در بخش دوم فهرست شده‌اند. الزامات بر اساس اهداف/چارچوب فنی به هشت دسته (V1 تا V8) طبقه‌بندی‌شده‌اند. نام‌گذاری زیر در سراسر استاندارد MASVS و MSTG استفاده شده است.

- *طبقه‌بندی الزامات:* MASVS-Vx، به‌عنوان‌مثال MASVS-V2:
ذخیره‌سازی داده و حریم خصوصی
- *الزام:* MASVS-Vx.y، به‌عنوان‌مثال MASVS-V2.2: "هیچ اطلاعات حساسی در لاگ‌های برنامه نوشته‌ نشده است."

### جزئیات سطوح وارسی

#### MASVS-L1: امنیت استاندارد

برنامهٔ کاربردی موبایلی که استاندارد MASVS-L1 را کسب می‌کند به بهترین رویه‌های امنیتی برنامهٔ کاربردی موبایل پایبند می‌شود. این موضوع، الزامات پایه‌ای در خصوص کیفیت کد، مدیریت داده‌های حساس و تعامل با محیط موبایل را محقق می‌کند. به‌منظور وارسی کنترل‌های امنیتی باید یک فرآیند آزمون طی شود. این سطح برای همهٔ برنامه‌های کاربردی موبایل مناسب است.

#### MASVS-L2: دفاع در عمق

MASVS-L2 کنترل‌های امنیتی پیشرفته‌ای را ارائه می‌دهد که فراتر از الزامات استاندارد است. برای تحقق الزامات MASVS-L2 باید یک مدل تهدید وجود داشته باشد و امنیت بایستی بخش جدایی‌ناپذیری از معماری و طراحی برنامۀ کاربردی موبایل باشد. بر اساس مدل تهدید، باید موارد کنترلی مناسبی در MASVS-L2 انتخاب و با موفقیت پیاده‌سازی می‌شدند. این سطح برای برنامه‌های کاربردی که داده‌های بسیار حساس را مدیریت می‌کنند، مانند برنامه‌های بانکی موبایل مناسب است.

#### MASVS-R: تاب‌آوری در برابر مهندسی معکوس و دست‌کاری

برنامه‌ی کاربردی دارای فناوری امنیتی پیشرفته و بروز است، همچنین در برابر حملات خاص و شناخته‌شده‌ی سمت کاربر مانند دست‌کاری، تعدیل یا مهندسی معکوس برای استخراج کد یا داده‌های حساس، منعطف است. چنین برنامه‌ای از ویژگی‌های امنیتی سخت‌افزاری یا تکنیک‌های به‌قدر کافی قوی و تصدیق پذیر محافظت از نرم‌افزار بهره می‌گیرد. MASVS-R در برنامه‌های کاربردی که داده‌های بسیار حساس را مدیریت می‌کنند، کاربرد دارد و می‌تواند به‌عنوان وسیله‌ای برای محافظت از مالکیت معنوی یا اثبات دست‌کاری یک برنامهٔ کاربردی، سودمند واقع شود.

### کاربرد توصیه‌شده

برنامه‌های کاربردی را می‌توان بر اساس ارزیابی ریسک قبلی و سطح کلی امنیت موردنیاز، مطابق با MASVS سطح L1 یا L2 وارسی نمود. L1 برای همه برنامه‌های موبایل قابل‌اجرا است، درحالی‌که L2 به‌طورکلی برای برنامه‌های کاربردی‌ای توصیه می‌شود که داده یا کاربرد حساس‌تری را مدیریت می‌نمایند. MASVS-R (یا بخش‌هایی از آن) را می‌توان برای اثبات پایداری در برابر تهدیدات خاص، مانند بسته‌بندی مجدد یا استخراج داده‌های حساس و *افزون بر آن* در وارسی امنیتی مناسب استفاده نمود.

به‌طور خلاصه، انواع وارسی‌های موجود عبارت‌اند از:

- MASVS-L1
- MASVS-L1+R
- MASVS-L2
- MASVS-L2+R

ترکیب‌های مختلف، درجه‌های متفاوتی از امنیت و انعطاف‌پذیری را منعکس می‌کنند. هدف آن است که امکان انعطاف‌پذیری فراهم گردد: برای مثال، یک بازی موبایل ممکن است اضافه کردن کنترل‌های امنیتی MASVS-L2، مانند احراز هویت دو عاملی را به دلایل مرتبط با کاربردپذیری تضمین نکند، اما نیاز تجاری شدیدی برای جلوگیری از دست‌کاری داشته باشد.

#### کدام نوع وارسی باید انتخاب گردد

پیاده‌سازی الزامات MASVS L2 باعث افزایش امنیت می‌شود، درعین‌حال که هزینهٔ توسعه را افزایش می‌دهد و به‌طور بالقوه تجربه کاربر نهایی را بدتر می‌کند (این همان فرآیند قدیمی است که در آن چیزی را به ازای چیز دیگری از دست می‌دهیم). سطح دو به‌طورکلی زمانی باید برای برنامه‌های کاربردی به‌کار گرفته شود که موازنه‌ی بین ریسک و هزینه منطقی باشد (به‌عنوان‌مثال، ضرر بالقوهٔ ناشی از به خطر انداختن محرمانگی یا یکپارچگی بالاتر از هزینه‌ی ایجادشده به‌واسطه‌ی کنترل‌های امنیتی اضافی است). ارزیابی ریسک باید نخستین گام پیش از به‌کارگیری استاندارد MASVS باشد.

##### مثال‌ها

###### MASVS-L1

- همه‌ی برنامه‌های کاربردی موبایل. MASVS-L1 بهترین رویه‌های موجود که تاثیری منطقی بر هزینه‌ی توسعه و تجربه کاربری را به همراه دارد، فهرست می‌کند. الزامات موجود در MASVS-L1 را برای هر برنامه‌ای اعمال نمایید که واجد شرایط سطوح بالاتر نیست.

<!-- \pagebreak -->

###### MASVS-L2

- صنعت خدمات بهداشت و درمان: برنامه‌های موبایل که اطلاعات شخصی قابل‌شناسایی را ذخیره می‌نمایند، می‌توانند در سرقت هویت، پرداخت‌های جعلی یا انواع طرح‌های کلاه‌برداری مورداستفاده قرار گیرند. در بخش خدمات بهداشت و درمان ایالات‌متحده، ملاحظات قانونی مطلوب شامل قانون انتقال و پاسخ‌گویی الکترونیک بیمه سلامت (HIPAA)، حریم خصوصی، امنیت، قوانین اعلان رخنه و قانون ایمنی بیمار است.

- صنعت مالی: برنامه‌های کاربردی که دسترسی به اطلاعات بسیار حساس مانند شماره‌ی کارت‌های اعتباری و اطلاعات شخصی دارند و یا به کاربر اجازه‌ی انتقال وجه می‌دهند. این برنامه‌های کاربردی کنترل‌های امنیتی بیشتری را برای جلوگیری از کلاه‌برداری ضمانت می‌کنند. برنامه‌های مالی باید مطابقت با استاندارد امنیت داده‌ی صنعت پرداخت کارتی (PCI DSS)، قانون Gramm Leech Bliley و قانون Sarbanes-Oxley (SOX) را تضمین کنند.

###### MASVS L1+R

- برنامه‌های کاربردی موبایل که در آن‌ها حفاظت از مالکیت معنوی (IP) یک هدف تجاری است. کنترل‌های انعطاف‌پذیر فهرست شده در MASVS-R می‌توانند برای دشوار نمودن دستیابی به کد منبع اصلی و جلوگیری از دست‌کاری یا کرک شدن استفاده شوند.

- صنعت بازی: بازی‌هایی با نیاز ضروری به مقابله با تعدیل و تقلب، همانند بازی‌های آنلاین رقابتی. تقلب مسئله‌ی مهمی در بازی‌های آنلاین است چراکه تعداد زیاد متقلبان منجر به نارضایتی بازیکنان دیگر می‌شود و درنهایت می‌تواند موجب شکست یک بازی گردد. MASVS-R کنترل‌های پایه‌ای ضد دست‌کاری را فراهم می‌آورد که به دشوار سازی فرآیند تقلب کمک می‌کند و افزایش تلاش متقلبان را به همراه دارد.

###### MASVS L2+R

- صنعت مالی: برنامه‌های کاربردی بانکداری آنلاین که به کاربر امکان انتقال وجوه را می‌دهند، محیطی هستند که در آن‌ها روش‌هایی همچون تزریق کد و انجام فرآیند بانکی با استفاده از دستگاه‌های آلوده شده مخاطره آمیز است. در این مورد، کنترل‌های موجود در MASVS-R می‌توانند به‌عنوان مانعی برای دست‌کاری و به دنبال آن افزایش فشار بر روی سازندگان بدافزار، به‌کار گرفته شوند.

- همهٔ برنامه‌های موبایل که با توجه به طراحی‌شان، نیاز به ذخیره داده‌های حساس در دستگاه همراه دارند و درعین‌حال باید از طیف گسترده‌ای از دستگاه‌ها و نسخه‌های سیستم‌عامل پشتیبانی کنند. در این حالت، می‌توان از کنترل‌های انعطاف‌پذیری به‌عنوان یک تکنیک دفاع در عمق برای دشوار نمودن تلاش مهاجمانی استفاده نمود که قصد استخراج داده‌های حساس را دارند.

- برنامه‌هایی که دارای خریدهای درون برنامه‌ای هستند باید به‌طور ایده‌آل از کنترل‌های سمت سرور و MASVS-L2 برای محافظت از محتوای پرداخت استفاده نمایند. اما مواردی ممکن است وجود داشته باشند که امکان محافظت از سمت سرور وجود نداشته باشد. در آن موارد، کنترل‌های استاندارد MASVS-R باید به‌منظور دشوار سازی مهندسی معکوس و دست‌کاری برنامه اعمال شوند.

</div>
